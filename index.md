# Jak skonfigurować i zacząć korzystać ze Zwifta?   
## Podręcznik Użytkownika

Spis treści

  - [Wstęp](#wstęp)
    - [Co to jest Zwift?](#co-to-jest-zwift)
    - [Dla kogo jest ten podręcznik?](#dla-kogo-jest-ten-podręcznik)
  - [Czego potrzebujesz?](#czego-potrzebujesz)
  - [Czy to jest darmowe?](#czy-to-jest-darmowe)
  - [Jak zacząć?](#jak-zacząć)
  - [Co możesz robić na Zwifcie?](#co-możesz-robić-na-zwifcie)
  - [Jak poradzić sobie z problemami?](#jak-poradzić-sobie-z-problemami)
  - [Glosariusz](#glosariusz)
  - [Przydatne linki](#przydatne-linki)

## Wstęp
   
### Co to jest Zwift?  
**Zwift** to aplikacja internetowa, która umożliwia przeprowadzenie treningu w domu, w wirtualnej rzeczywistości. Wystarczy wpiąć rower w interaktywny trenażer lub wskoczyć na bieżnię, by dołączyć do społeczności kolarzy i biegaczy na całym świecie. Jest to świetna alternatywa dla jazdy na zewnątrz w warunkach zimowych, smogu lub kwarantanny. Aplikacja ta wciąż się rozwija, więc jej użytkownikom nuda nie grozi.
  
### Dla kogo jest ten podręcznik?  
Jeśli jesteś **kolarzem**, dopiero co kupiłeś swój pierwszy **trenażer interaktywny**, coś słyszałeś o **Zwifcie**, ale nie za bardzo wiesz, jak to wszystko podłączyć, sparować, skalibrować, to ten krótki podręcznik użytkownika jest właśnie dla Ciebie.  

O ile w internecie można znaleźć sporo informacji na temat Zwifta w języku angielskim, brakuje ich w języku polskim. Ponadto są one dostępne w bardzo wielu miejscach, do których trudno szybko dotrzeć.  

Ten podręcznik instruuje, jak zacząć używać Zwifta, żeby się od razu nie zniechęcić. Zawiera solidną dawkę wiedzy w pigułce i linki do bardziej szczegółowych informacji.

## Czego potrzebujesz?

Zanim zaczniesz korzystać ze Zwifta, sprawdź, czy masz następujące urządzenia, zainstalowane wymagane oprogramowanie i założone potrzebne konta:

- [ ] rower (dowolny)
- [ ] trenażer interaktywny (smart)
- [ ] dostęp do internetu (najlepiej szerokopasmowy)
- [ ] pasek tętna
- [ ] miernik mocy
- [ ] nadajnik ant+ (np. w postaci sticka) (zalecane)
- [ ] urządzenie z zainstalowaną aplikacją (laptop, tablet, telefon)
- [ ] ekran (laptop, tablet, telefon, TV smart)
- [ ] czujnik prędkości (opcjonalnie)
- [ ] mata pod trenażer (opcjonalnie)
- [ ] aplikacja Zwift
- [ ] aplikacja Zwift Companion (opcjonalnie)
- [ ] konto na Zwift
- [ ] konto na ZwiftPower (opcjonalnie)
- [ ] konto na Strava (opcjonalnie)

Aplikację można ściągnąć na urządzenie z następującymi systemami:
- iOS (iPad, iPhone)
- macOS
- Windows
- Android Beta
- AppleTV (przez AppStore)

Warto zapoznać się też z [minimalnymi wymaganiami sprzętowymi](https://support.zwift.com/en_us/supported-devices-to-run-zwift-H1Cj9QbeB). W przeciwnym razie aplikacja może nie działać poprawnie lub w ogóle nie uda się jej zainstalować na danym urządzeniu.

## Czy to jest darmowe?

Zwift jest aplikacją **płatną**. Po utworzeniu konta otrzymujesz 25 km darmowej jazdy próbnej, podczas której możesz przetestować wszystkie funkcjonalności. 

Opłata za korzystanie ze Zwifta wynosi **14,99 euro** miesięcznie.  

Możesz wybrać walutę dokonywania płatności. Polecam dolary kanadyjskie (CAD), gdyż jest lepszy przelicznik do PLN i możesz trochę zaoszczędzić. Więcej informacji o tym, jak tego dokonać, jest dostępnych na [FB](https://www.facebook.com/groups/zwift.polska/permalink/2786923034855962).  

Aby rozpocząć subskrypcję, musisz podać dane karty płatniczej. Płatności są pobierane z karty automatycznie co miesiąc. 

### Jak zrezygnować z subskrypcji?

Możesz zrezygnować z miesięcznej subskrypcji na 2 sposoby:
* aby zawiesić subskrypcję na **12 tygodni**, wybierz opcję _Pause membership_  
* aby zawiesić subskrypcję na **czas nieokreślony**, wybierz opcję _Cancel membership_
  
W obu przypadkach Twoje dane dotychczas zgromadzone na koncie **nie przepadają** a konto **nie jest** usuwane! W każdym momencie można powrócić do jazd/treningów.

## Jak zacząć?

   1. Ściągnij aplikację Zwift na docelowe urządzenie.
   2. Załóż [wymagane konta](#czego-potrzebujesz) i je ze sobą zintegruj (patrz [Glosariusz](#glosariusz)).
   3. Przygotuj trenażer z rowerem oraz dodatkowe urządzenia, z których korzystasz.
   4. Uruchom Zwifta i zaloguj się do swojego konta.
   5. Podłącz i skalibruj trenażer ([więcej informacji](http://ztpl.cc/parowanie-podlaczenie-trenazera)). Jeśli łączysz się przez ant+, upewnij się, że przy opcjach _Power source_ i _Controllable_ pojawia się symbol _FE-C_. Jeśli tak nie jest, kliknij _Search_ i wybierz go z listy. 
   6. Na ekranie _Paired devices_ sparuj wszystkie dodatkowe urządzenia. Jeśli połączą się poprawnie, zostaną oznaczone jako _Connected_, a przejście do kolejnego ekranu nastąpi automatycznie. W innym przypadku kliknij _OK_.
   7. Na ekranie startowym kliknij _Ride_. Następnie wybierz _Menu > Garage_, aby skonfigurować awatara i wybrać rower oraz koła z dostępnych w aplikacji. Możesz również dostosować ustawienia w _Settings_. Kliknij _Return to Home_, aby powrócić do ekranu startowego.
   8. Wykonaj test FTP (wybór z _Training > Workouts > FTP Tests_). Wróć do ekranu startowego.
   9.  Gotowe! Kliknij _Ride_ i już możesz zacząć jeździć na Zwifcie. W przypadku problemów zajrzyj do sekcji [Jak poradzić sobie z problemami?](#jak-poradzić-sobie-z-problemami).
   10.  Po zakończonej jeździe zapisz dane, wyłącz aplikację (_Exit_) i rozłącz urządzenia. W przypadku wyścigu możesz sprawdzić wyniki na _ZwiftPower_. W przypadku jazdy dowolnej lub treningu najbardziej dokładne dane możesz podejrzeć w _Zwift Companion_.  
 
## Co możesz robić na Zwifcie?

W aplikacji możesz wybrać spośród wielu aktywności sportowych:

   * jazda dowolna (_free ride_) 
      * wybór trasy (_Routes_) w jednym ze światów dostępnych w danym dniu na Zwifcie (zgodnie z [kalendarzem](https://zwiftinsider.com/schedule))  
      * poprawianie własnych czasów na segmetach (KOM, sprint, loop) i zdobywania koszulek (najlepszego górala, sprintera itp.)
      * korzystanie z [PowerUp’ów](https://zwiftinsider.com/powerups), zmiana kierunku jazdy, robienie zdjęć, pisanie komentarzy do innych użytkowników na trasie, dawanie like’ów, tzw. _Ride-On_ (przydatny _Zwift Companion_).

   * jazdy grupowe  (_group rides_)
      * wybór ustawki w aplikacji _Zwift Companion_ lub na Zwifcie (_Upcoming events_)

   * wyścigi (_races_)
      * szosowe 
      * czasowe (_time trial - TT_)   

      Wyboru możesz dokonać w aplikacji _Zwift Companion_ (większy wybór) lub na Zwifcie (_Upcoming events_). Uwaga: należy wybrać wyścig zgodnie z własną [kategorią](#glosariusz). W przeciwnym razie grozi dyskwalifikacja!

   * ustawki (_meet-ups_)  
      prywatne jazdy na zaproszenie jednego z użytkowników 

   * treningi (_workouts_) 
      * indywidualne – wybór jednego z dostępnych treningów lub planów treningowych bądź załadowanie własnego planu treningowego z innej aplikacji
      * grupowe – w formie jazdy grupowej

   * jazda z _Pacemaker_ (_Join another Zwifter?_)  
        dołączenie do jednego z użytkowników aktualnie znajdującego się na trasie 

## Jak poradzić sobie z problemami?

Oto kilka problemów, które najczęściej pojawiają się na początku drogi ze Zwiftem:

Problem | Rozwiązanie
------------ | -------------
Na ekranie parowania pojawia się komunikat _No signal_. | W przypadku połączenia przez bluetooth spróbuj połączyć sie przez inne urządzenie (np. wcześniej przez komputer, teraz przez telefon). Jeśli komunikat zniknie, to trzeba zmienić urządzenie. W przypadku połączenia przez ant+ zaleca się kupić kabel (przedłużkę) do antenty i podłączyć kabel do laptopa. Wówczas sygnał będzie mocniejszy.
Po przejściu do trybu jazdy awatar stoi w miejscu. | Wróć do ekranu parowania sprzętu i sprawdź, czy trenażer jest podłączony przez ant+ (zalecane). 
Po wejściu w tryb treningu tryb ERG stawia bardzo duży opór i nie mogę zacząć pedałować. | Przed rozpoczęciem treningu ustaw mały blat z przodu i największą zębatkę z tyłu. Po włączeniu treningu dynamicznie zakręć korbą. Wówczas ERG nie zdąży Ci się przyblokować i będziesz mógł dalej kręcić.
Podczas treningu często pojawia się komunikat _EGR mode disabled temporarily_. | Wykonaj test FTP, aby Zwift mógł dostosować do Ciebie poziom treningu lub ręcznie ustaw wyższe FTP dla treningu w _Settings_. Sprawdź czy łączysz się ze Zwiftem przez bluetooth czy ant+ i wyłącz nieużywane medium. 
Podczas jazdy lub wyścigu jestem sam na trasie. Wszyscy inni kolarze zniknęli. | Sprawdź połączenie z internetem.
Trenażer nie podaje oporu na podjazdach. | Wróć do ekranu parowania sprzętu i sprawdź, czy _Controllable_ ma symbol FE-C (w przypadku połączenia po ant+). Jeśli tak jest, sprawdź w _Settings_, czy _Trainer Difficulty_ jest ustawione na 100%.

## Glosariusz

> **Awatar**   
obrazek reprezentujący użytkownika w wirtualnym świecie. Na Zwifcie dostosowuje się on do wymiarów danej osoby po podaniu wzrostu i wagi. Awatara możesz skonfigurować w _Menu > Garage_ przez wybranie m.in. kasku, koszulki czy Twoich cech charakterystycznych.

> **Kategorie wyścigowe**  
Każdy wyścig na Zwifcie jest oznaczony literami od A do E, w zależności od poziomu wytrenowania kolarza, przy czym A jest dla tych najlepszych, a E to wydarzenie dostępne dla wszystkich. Wyniki podawane są również w tych kategoriach. Nie ma kategorii wiekowych. Aby dowiedzieć się, do jakiej kategori należysz, wykonaj test FTP.  Więcej informacji na [stronie Zwifta](https://www.zwift.com/news/12012-zwift-how-to-choose-your-cycling-race-category?__znl=en-eu).  

> **Strava**  
darmowa [aplikacja](https://strava.com) zrzeszająca miłośników różnych aktywności fizycznych, umożliwiająca rejestrowanie danych dotyczących treningów i dzielenie się nimi ze znajomymi. Aby wyświetlać na niej również dane ze Zwifta, należy wcześniej zintegrować swoje konta. Więcej informacji na [stronie Zwifta](https://www.zwift.com/news/4898-zwift-how-to-connect-to-strava?__znl=en-eu).

> **Test FTP (_Functional Threshold Power_)**  
funkcjonalna moc progowa, czyli najwyższa możliwa moc, jaką jesteś w stanie utrzymać przez godzinę jazdy. Wynik podaje się w watach i watach na kilogram. Na Zwifcie można wykonac ten test w wersji krótszej, dłuższej lub w formie tzw. _Ramp Test_. Jego wynik umożliwia dostosowanie stref treningowych, porównanie poziomu wytrenowania na przestrzeni miesięcy i określenie kategorii wyścigowej.

> **Trenażer interaktywny (smart)**  
urządzenie treningowe (rolkowe lub _Direct Drive_), które umożliwia jazdę na rowerze w pomieszczeniu. Łączy się ono z dedykowaną aplikacją (np. Zwift), wysyłając do niej różne dane tj. prędkość, moc, kadencja oraz odbierając inne dane, np. o podjeździe, przez co steruje oporem, realnie odzwierciedlając profil trasy. Przykładowymi producentami takich trenażerów są firmy Tacx, Elite, Wahoo.

> **Tryb ERG**  
opcja dostępna w niektórych trenażerach smart, która wyłącza sterowanie oporem zwiazane z nachyleniem danej trasy. :iczą się tylko waty, jakie należy wygenerować przy określonej kadencji. Na Zwifcie dostępna jest w opcji treningu (_Workout_).
Więcej informacji na [stronie ZTPL](https://ztpl.cc/treningi-na-zwift/).

> **Zwift Companion**   
darmowa [aplikacja](https://play.google.com/store/apps/details?id=com.zwift.android.prod&hl=pl&gl=US) dostępna na telefon, umożliwiająca nawigację podczas treningów, dołączanie do wydarzeń rozgrywających się na Zwifcie, czy analizowanie danych treningowych.

> **ZwiftPower**  
[strona internetowa](https://zwiftpower.com) gromadząca wyniki z wyścigów i treningów wykonanych na Zwifcie. Należy najpierw utworzyć na niej osobne konto, a następnie połączyć je z kontem Zwift. Więcej informacji na [stronie ZTPL](https://ztpl.cc/zwift-power).

## Przydatne linki

Więcej informacji na temat Zwifta można znaleźć na następujących stronach:   

* [Strona główna Zwifta](https://www.zwift.com) (EN)  
* [Strona informacyjna Zwifta](https://ztpl.cc) (PL)   
* [Kalendarz Zwifta](https://zwiftinsider.com/schedule) (EN)  
* [Wydarzenia](https://www.zwift.com/eu/events) (EN)  
* [Trasy](https://zwiftinsider.com/routes) (EN)  
* [Plany treningowe](https://whatsonzwift.com/workouts) (EN)  
* [FanPage ZwiftPolska na Facebooku](https://www.facebook.com/ZwiftPolska) (PL)  
* [Grupa na Facebooku: Polska Społeczność Zwift - ZTPL Cycling Club](https://www.facebook.com/groups/zwift.polska) (PL)

**Ride On!**